---
title: "31/91"
subtitle: "I AM 31 years old"
abstract: "Il compleanno che non mi aspettavo"
date: "2022-04-18"
---

Caro E.,

Ripensavo in questi giorni al compleanno appena trascorso e mi è tornata in mente una canzone di *Jonathan Larson* intitolata *30/90* che fa parte del musical *tick, tick... BOOM!* (da poco adattato da *Netflix[^1]*) in cui si canta del passaggio ai trentanni come una sorta di preludio al baratro, come l’inizio della fine, un traguardo da fuggire se fosse possibile.

La cosa bellissima è che la musica di quella canzone si adatta perfettamente al mio stato d’animo in questo compleanno tanto quanto il testo mi è distante.

Ti ho voluto scrivere per raccontarti di un compleanno bellissimo che mi ha riservato due meravigliosi regali e che mi ha fatto venire voglia di giocare con la frase scritta nel sottotitolo.

Quindi mettiamo le cuffie, clicchiamo play[^2] e diamo il via alla festa!

L’intro di pianoforte che renderà tutto questo fantastico da raccontare è che io non mi aspettavo niente da questo compleanno, anzi, non mi aspettavo proprio questo compleanno: senza particolari insoddisfazioni, sofferenze o frustrazioni. Semplicemente non (me) lo aspettavo, sarebbe passato come un tranquillo giorno con qualche messaggio in più su WhatsApp. 

Invece, ingresso della batteria, sono stato investito dalla bellezza e dall’affetto.

Il primo regalo che ho ricevuto (in ordine cronologico) è stata la consacrazione di una amicizia di quelle che non avevo mai provato prima. Probabilmente se la raccontassi molti mi direbbero che è proprio quella l’amicizia, allora io risponderei che non la avevo mai vista prima. E cosa c’è di più bello di ricevere qualcosa di nuovo per il tuo compleanno?

E proprio perchè ricevere qualcosa di nuovo è l’attesa che si vive durante un compleanno, il secondo regalo che ho ricevuto è stato un tempo NUOVO con la mamma, un tempo nostro che prima non c’era, un tempo che non è nella linea del tempo, una nuova idea da coltivare insieme. Dopo tanti anni insieme ricevere questo regalo è la conferma di tante scelte fatte, di tante scelte giuste.

Capisci che allora anche i trentuno anni con queste premesse non possono che essere uno slancio verso la vita e verso il futuro.

In questa esplosione di egocentrismo permettimi di riversarti tutta questa bellezza sottoforma di tre auguri/speranze che rendono degno questo pezzo di essere scritto.

Qualunque strada percorrerai nella vita, cerca un **AM**ore comprensivo come quello che io ho trovato con la mamma, un amore con cui creare del tempo nuovo, fuori dalle leggi della fisica. Ti ricorderà per sempre cosa significa “**l’altro**”.

Qualsiasi obiettivo raggiungerai nella tua vita, trova un **AM**icizia in grado di moltiplicarti il cuore e assorbirti il pensiero come quella che ho trovato io. Sarà il migliore antidoto alle false vetrine del mondo moderno che vivrai e ti ricorderà sempre il significato della parola "**insieme**".

Infine fermati, non fare come ho fatto io per tanti anni e continuo a fare troppo spesso. Fermati e abbi il coraggio di goderti la grazia che la vita a volte concede. Qualunque cosa sia: il momento di un abbraccio, un bigliettino dentro un libro, una poesia che qualcuno ti legge a voce alta, il tuo primo bacio, la tua prima corsa in bicicletta. A volte non ci sono solo obiettivi, ma anche momenti di benessere da respirare a pieni polmoni.

I **AM** 31 years old.

A presto,
M.

## Note

[^1]: Qui il [Link](https://www.netflix.com/title/81149184 "tick, tick... BOOM!") al musical su Netflix. 
[^2]: [Spotify](https://open.spotify.com/track/55MIRLbZzpYSmMlRt9ZDWM?si=6744ccc2a0ad4d1a), [Youtube](https://www.youtube.com/watch?v=eh6-ZfWdnLQ), [Verisone cantata da Larson stesso](https://www.youtube.com/watch?v=Z6ueegKXqL8).