---
title: "Espanditi"
subtitle: "Esplorare e meravigliarsi"
abstract: "Dove si parla di funghi e stalagmiti"
date: "2021-11-21"
prev: "think001"
next: "think003"
---

Caro E.,

poco tempo fa, con la mamma, ho guardato un documentario[^1] su Netflix che mi ha ispirato queste parole per te e in particolar modo la parola  del titolo: Espanditi.

Mestre ascoltavo la descrizione del micelio si è formata in me un'immagine che provo a descriverti in queste righe.
Scoprirai tra poco che il mondo in cui crescerai è un mondo che ti spinge a "mostrarti", a farlo velocemente e a cercare feedback immediati e quantitativi. Quando scoprirai tutto questo fermati e pensa ai funghi.
Pensa ai funghi che da una microspora che non gli daresti un euro cominciano ad espandersi nel sottosuolo in modo inesorabile, silenzioso, nascosto ma con una forza e una tenacia che hanno conquistato letteralmente il mondo intero. L'opera sotterranea del micelio sostiene interi ecosistemi, permette di far comunicare addirittura gli alberi, ricicla la materia e solo quando le condizioni sono favorevoli regala un frutto in superficie.

Espandersi vuol dire prendersi il tempo di conoscere, di imparare, di esplorare quello che ti circonda, di metterlo in relazione e comunicazione. Ponderare una scelta, approfondire un argomento e aumentare la tua consapevolezza in e di questo mondo. Allora, quando le condizioni saranno favorevoli, anche quello che mostrerai agli altri sarà più forte, solido e coerente con il tuo essere.

Mentre ti scrivo mi viene in mente un'altra figura: quella della stalagmite. Immagina di trasformarti in un piano, all'inizio piuttosto liscio e regolare che rappresenta le possibilità della tua vita: le hai tutte.
Ora immagina di lasciare cadere in questo piano dei frammenti di conoscenza in tutte quelle aree che suscitano in te un interesse: ci saranno aree in cui farai cadere tantissimi detriti perché ti appassionano creando strutture alte e robuste, ce ne saranno altre a cui ti dedicherai di meno o alcune che ignorerai del tutto. Ora immagina di aprire le porte di questo spazio agli altri e permettergli di camminare in mezzo a queste composizioni di conoscenza che hai sviluppato nel tempo.
Se avrai fatto cadere sufficienti frammenti sarà più difficile distruggere la tua costruzione, potrebbe essere da aggiustare un po', ma sarà uno spettacolo per chi la incontrerà.
Solo se ti sarai dato il tempo di depositare i frammenti avrai costruito un paesaggio ricco e bello da esplorare e conoscere: quindi non avere fretta, mettiti alla prova ma espanditi, scopri come le cose si connettono, riempiti la testa di domande e inizia a cercare risposte, meravigliati di come conoscendo sempre di più sarai sempre più libero, sempre più consapevole e capace di sostenere chi ti sta intorno.

Oggi sei un po' più di una spora appena atterrata in questo mondo, espanditi e conquista il mondo.

A presto,
M.

[^1]: [Fughi fantastici](https://www.netflix.com/it/title/81183477).  
Potete dare un'occhiata anche a questo TED: [L'internet della natura: come gli alberi comunicano e interagiscono in una foresta sana](https://www.youtube.com/watch?v=breDQqrkikM).